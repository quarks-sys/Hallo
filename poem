<html>
<head>
<title>高中语文64篇必背古诗文</title>
<strong>　　高中语文64篇必背古诗文</strong></p>
<p>
　　1、论语</p>
<p>
　　子曰：&ldquo;学而时习之，不亦说乎?有朋自远方来，不亦乐乎?人不知而不愠，不亦君子乎?&rdquo;(学而)</p>
<p>
　　子曰：&ldquo;温故而知新，可以为师矣。&rdquo;(为政)</p>
<p>
　　子曰：&ldquo;学而不思则罔,思而不学则殆。&rdquo;(为政)</p>
<p>
　　子曰：&ldquo;由，诲女知之乎!知之为知之，不知为不知，是知也。&rdquo;(为政)</p>
<p>
　　子曰：&ldquo;见贤思齐焉，见不贤而内自省也。&rdquo;(里仁)</p>
<p>
　　子曰：&ldquo;三人行，必有我师焉。择其善者而从之，其不善者而改之。&rdquo;(述而)</p>
<p>
　　曾子曰：&ldquo;吾日三省吾身：为人谋而不忠乎?与朋友交而不信乎?传不习乎?&rdquo;(学而)</p>
<p>
　　子曰：&ldquo;岁寒，然后知松柏之后凋也。&rdquo;(子罕)</p>
<p>
　　子贡问曰：&ldquo;有一言而可以终身行之者乎?&rdquo;子曰：&ldquo;其恕乎!己所不欲，勿施于人。&rdquo;(卫灵公)</p>
<p>
　　曾子曰：&ldquo;士不可以不弘毅，任重而道远。仁以为己任，不亦重乎?死而后已，不亦远乎?&rdquo;(泰伯)</p>
<p>
　　2、鱼，我所欲也&mdash;&mdash;孟子</p>
<p>
　　鱼，我所欲也;熊掌,亦我所欲也。二者不可得兼，舍鱼而取熊掌者也。生，亦我所欲也;义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也;死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也?使人之所恶莫甚于死者，则凡可以辟患者何不为也?由是则生而有不用也，由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。</p>
<p>
　　一箪食，一豆羹，得之则生，弗得则死。呼尔而与之，行道之人弗受;蹴尔而与之，乞人不屑也。万钟则不辩礼义而受之，万钟于我何加焉?为宫室之美、妻妾之奉、所识穷乏者得我欤?乡为身死而不受，今为宫室之美为之;乡为身死而不受，今为妻妾之奉为之;乡为身死而不受，今为所识穷乏者得我而为之。是亦不可以已乎?此之谓失其本心。</p>
<p>
　　3、生于忧患，死于安乐&mdash;&mdash;孟子</p>
<p>
　　舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。</p>
<p>
　　故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。</p>
<p>
　　人恒过，然后能改;困于心，衡于虑，而后作;征于色，发于声，而后喻。入则无法家拂士，出则无敌国外患者，国恒亡。然后知生于忧患，而死于安乐也。</p>
<p>
　　4.曹刿论战&mdash;&mdash;左传</p>
<p>
　　十年春，齐师伐我。公将战。曹刿请见。其乡人曰：&ldquo;肉食者谋之，又何间焉?&rdquo;刿曰：&ldquo;肉食者鄙，未能远谋。&rdquo;乃入见。问：&ldquo;何以战?&rdquo;公曰：&ldquo;衣食所安，弗敢专也，必以分人。&rdquo;对曰：&ldquo;小惠未徧，民弗从也。&rdquo;公曰：&ldquo;牺牲玉帛，弗敢加也，必以信。&rdquo;对曰：&ldquo;小信未孚，神弗福也。&rdquo;公曰：&ldquo;小大之狱，虽不能察，必以情。&rdquo;对曰：&ldquo;忠之属也。可以一战。战则请从。</p>
<p>
　　公与之乘。战于长勺。公将鼓之。刿曰：&ldquo;未可。&rdquo;齐人三鼓。刿曰：&ldquo;可矣。&rdquo;齐师败绩。公将驰之。刿曰：&ldquo;未可。&rdquo;下视其辙，登轼而望之，曰：&ldquo;可矣。&rdquo;遂逐齐师。</p>
<p>
　　既克，公问其故。对曰：&ldquo;夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。&rdquo;</p>
<p>
　　5、邹忌讽齐王纳谏&mdash;&mdash;战国策</p>
<p>
　　邹忌修八尺有余，而形貌昳丽。朝服衣冠，窥镜，谓其妻曰：&ldquo;我孰与城北徐公美?&rdquo;其妻曰：&ldquo;君美甚，徐公何能及君也!&rdquo;城北徐公，齐国之美丽者也。忌不自信，而复问其妾曰：&ldquo;吾孰与徐公美?&rdquo;妾曰：&ldquo;徐公何能及君也!&rdquo;旦日，客从外来，与坐谈，问之：&ldquo;吾与徐公孰美?&rdquo;客曰：&ldquo;徐公不若君之美也。&rdquo;明日，徐公来，孰视之，自以为不如;窥镜而自视，又弗如远甚。暮寝而思之，曰：&ldquo;吾妻之美我者，私我也;妾之美我者，畏我也;客之美我者，欲有求于我也。&rdquo;</p>
<p>
　　于是入朝见威王，曰：&ldquo;臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王。由此观之，王之蔽甚矣!&rdquo;</p>
<p>
　　王曰：&ldquo;善。&rdquo;乃下令：&ldquo;群臣吏民能面刺寡人之过者，受上赏;上书谏寡人者，受中赏;能谤讥于市朝，闻寡人之耳者，受下赏。&rdquo;令初下，群臣进谏，门庭若市;数月之后，时时而间进;期年之后，虽欲言，无可进者。</p>
<p>
　　燕、赵、韩、魏闻之，皆朝于齐。此所谓战胜于朝廷。</p>
<p>
　　6、出师表&mdash;&mdash;诸葛亮</p>
<p>
　　先帝<a href='//www.xuexila.com/chuangye/' target='_blank'><u>创业</u></a>未半而中道崩殂，今<a href='//www.xuexila.com/shouyou/tianxia/' target='_blank'><u>天下</u></a>三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p>
<p>
　　宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。侍中侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅<a href='//www.xuexila.com/news/junshi/' target='_blank'><u>军事</u></a>，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。</p>
<p>
　　亲贤臣，远小人，此先汉所以兴隆也;亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p>
<p>
　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。</p>
<p>
　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p>
<p>
　　愿陛下托臣以讨贼兴复之效，不效则治臣之罪，以告先帝之灵。若无兴德之言，则责攸之、祎、允等之慢，以彰其咎;陛下亦宜自谋，以咨诹善道，察纳雅言，深追先帝遗诏。臣不胜受恩感激。</p>
<p>
　　今当远离，临表涕零，不知所言.</p>
<p>
　　7.桃花源记&mdash;&mdash;陶渊明</p>
<p>
　　晋太元中，武陵人<a href='//www.xuexila.com/tiyu/buyudiaoyu/' target='_blank'><u>捕鱼</u></a>为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。</p>
<p>
　　林尽水源，便得一山。山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。</p>
<p>
　　见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：&ldquo;不足为外人道也。&rdquo;</p>
<p>
　　既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。</p>
<p>
　　南阳刘子骥，高尚士也。闻之，欣然规往。未果，寻病终。后遂无问津者。</p>
<p>
　　8、三峡&mdash;&mdash;郦道元</p>
<p>
　　自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。</p>
<p>
　　至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。</p>
<p>
　　春冬之时，则素湍绿潭，回清倒影。绝巘多生怪柏，悬泉瀑布，飞漱其间。清荣峻茂，良多趣味。</p>
<p>
　　每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：&ldquo;巴东三峡巫峡长，猿鸣三声泪沾裳。&rdquo;</p>
<p>
　　9、马说&mdash;&mdash;韩愈</p>
<p>
　　世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。</p>
<p>
　　马之千里者，一食或尽粟一石。食马者，不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也。</p>
<p>
　　策之不以其道，食之不能尽其材，鸣之而不能通其意，执策而临之曰：&ldquo;天下无马。&rdquo;呜呼!其真无马邪?其真不知马也!</p>
<p>
　　10.陋室铭&mdash;&mdash;刘禹锡</p>
<p>
　　山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：&ldquo;何陋之有?&rdquo;</p>
<p>
　　11.小石潭记&mdash;&mdash;柳宗元</p>
<p>
　　从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清洌。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。</p>
<p>
　　潭中鱼可百许头，皆若空游无所依。日光下澈，影布石上，佁然不动;俶尔远逝，往来翕忽，似与游者相乐。</p>
<p>
　　潭西南而望，斗折蛇行，明灭可见。其岸势犬牙差互，不可知其源。</p>
<p>
　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。</p>
<p>
　　同游者：吴武陵，龚古，余弟宗玄。隶而从者，崔氏二小生：曰恕己，曰奉壹。</p>
<p>
　　12.岳阳楼记&mdash;&mdash;范仲淹</p>
<p>
　　庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。</p>
<p>
　　予观夫巴陵胜状，在洞庭一湖。衔远山，吞长江，浩浩汤汤，横无际涯;朝晖夕阴，气象万千。此则岳阳楼之大观也。前人之述备矣。然则北通巫峡，南极潇湘，迁客骚人，多会于此，览物之情，得无异乎?</p>
<p>
　　若夫霪雨霏霏，连月不开，阴风怒号，浊浪排空;日星隐耀，山岳潜形;商旅不行，樯倾楫摧;薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。</p>
<p>
　　至若春和景明，波澜不惊，上下天光，一碧万顷;沙鸥翔集，锦鳞<a href='//www.xuexila.com/tiyu/youyongqianshui/' target='_blank'><u>游泳</u></a>;岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极!登斯楼也，则有心旷神怡，宠辱偕忘，把酒临风，其喜洋洋者矣。</p>
<p>
　　嗟夫!予尝求古仁人之心，或异二者之为，何哉?不以物喜，不以己悲;居庙堂之高则忧其民;处江湖之远则忧其君。是进亦忧，退亦忧。然则何时而乐耶?其必曰&ldquo;先天下之忧而忧，后天下之乐而乐&rdquo;乎?噫!微斯人，吾谁与归?</p>
<p>
　　时六年九月十五日。</p>
<p>
　　13、醉翁亭记&mdash;&mdash;欧阳修</p>
<p>
　　环滁皆山也。其西南诸峰，林壑(h&egrave;)尤美。望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁?山之僧智仙也。名之者谁?太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。</p>
<p>
　　若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。</p>
<p>
　　至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌;山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。</p>
<p>
　　已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐;人知从太守游而乐，而不知太守之乐其乐也。醉能同其乐，醒能述以文者，太守也。太守谓谁?庐陵欧阳修也。</p>
<p>
　　14、爱莲说&mdash;&mdash;周敦颐</p>
<p>
　　水陆草木之花，可爱者甚蕃。晋陶渊明独爱菊;自李唐来，世人盛爱牡丹;予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。</p>
<p>
　　予谓菊，花之隐逸者也;牡丹，花之富贵者也;莲，花之君子者也。噫!菊之爱，陶后鲜有闻;莲之爱，同予者何人;牡丹之爱，宜乎众矣。</p>
<p>
　　15、记承天寺夜游&mdash;&mdash;苏轼</p>
<p>
　　元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民，怀民亦未寝，相与步于中庭。庭下如积水空明，水中藻、荇交横，盖竹柏影也。何夜无月，何处无竹柏，但少闲人如吾两人者耳。</p>
<p>
　　16、送东阳马生序&mdash;&mdash;宋濂</p>
<p>
　　余幼时即嗜学。家贫，无从致书以观，每假借于藏书之家，手自�<a href='//www.xuexila.com/fanwen/shiji/' target='_blank'><u>事迹</u></a>迫找曰埂Ｌ�<a href='//www.xuexila.com/jieri/dahan/' target='_blank'><u>大寒</u></a>，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无砚师名人与游，尝趋百里外从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请;或遇其叱咄，色愈恭，礼愈至，不敢出一言以复;俟其欣悦，则又请焉。故余虽愚，卒获有所闻。</p>
<p>
　　当余之从师也，负箧曳屣，行深山巨谷中，穷冬烈风，<a href='//www.xuexila.com/jieri/daxue/' target='_blank'><u>大雪</u></a>深数尺，足肤皲裂而不知。至舍，四肢僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人;余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。</p>
<p>
　　17、关雎&mdash;&mdash;诗经</p>
<p>
　　关关雎鸠，在河之洲。窈窕淑女，君子好逑。</p>
<p>
　　参差荇菜，左右流之。窈窕淑女，寤寐求之。</p>
<p>
　　求之不得，寤寐思服。悠哉悠哉。辗转反侧。</p>
<p>
　　参差荇菜，左右采之。窈窕淑女，琴瑟友之。</p>
<p>
　　参差荇菜，左右芼之。窈窕淑女。钟鼓乐之。</p>
<p>
　　18、蒹葭&mdash;&mdash;诗经</p>
<p>
　　蒹葭苍苍，<a href='//www.xuexila.com/jieri/bailu/' target='_blank'><u>白露</u></a>为霜。所谓伊人，在水一方。</p>
<p>
　　溯洄从之，道阻且长。溯游从之，宛在水中央。</p>
<p>
　　蒹葭萋萋，白露未晞。所谓伊人，在水之湄。</p>
<p>
　　溯洄从之，道阻且跻。溯游从之，宛在水中坻。</p>
<p>
　　蒹葭采采，白露未已。所谓伊人，在水之涘。</p>
<p>
　　溯洄从之，道阻且右;溯游从之，宛在水中沚。</p>
<p>
　　19、观沧海&mdash;&mdash;曹操</p>
<p>
　　东临碣石，以观沧海。水何澹澹，山岛竦峙。</p>
<p>
　　树木丛生，百草丰茂。秋风萧瑟，洪波涌起。</p>
<p>
　　日月之行，若出其中;星汉灿烂，若出其里。</p>
<p>
　　幸甚至哉，歌以咏志。</p>
<p>
　　20.饮酒&mdash;&mdash;陶渊明</p>
<p>
　　结庐在人境，而无车马喧。问君何能尔?心远地自偏。</p>
<p>
　　采菊东篱下，悠然见南山。山气日夕佳，飞鸟相与还。</p>
<p>
　　此中有真意，欲辨已忘言。</p>
<p>
　　21、送杜少府之任蜀州&mdash;&mdash;唐?王勃</p>
<p>
　　城阙辅三秦，风烟望五津.与君离别意，同是宦游人。</p>
<p>
　　海<a href='//www.xuexila.com/diannao/guzhang/neicun/' target='_blank'><u>内存</u></a>知己，天涯若比邻。无为在歧路，儿女共沾巾!</p>
<p>
　　22、次北固山下&mdash;&mdash;[唐]王湾</p>
<p>
　　客路青山外，行舟绿水前。潮平两岸阔，风正一帆悬。</p>
<p>
　　海日生残夜，江春入旧年。乡书何处达，归雁洛阳边。</p>
<p>
　　23、使至塞上&mdash;&mdash;王维</p>
<p>
　　单车欲问边，属国过居延。征蓬出汉塞，归雁入胡天。</p>
<p>
　　大漠孤烟直，长河落日圆。萧关逢候骑，都护在燕然。</p>
<p>
　　24、闻王昌龄左迁龙标遥有此寄&mdash;&mdash;【唐】李白</p>
<p>
　　杨花落尽子规啼，闻道龙标过五溪。我寄愁心与明月，随风直到夜郎西。</p>
<p>
　　25.行路难&mdash;&mdash;李白</p>
<p>
　　金樽清酒斗十千，玉盘珍羞直万钱。停杯投箸不能食，拔剑四顾心茫然。</p>
<p>
　　欲渡黄河冰塞川，将登太行雪满山。闲来垂钓碧溪上，忽复乘舟梦日边。</p>
<p>
　　行路难，行路难!多歧路，今安在?长风破浪会有时，直挂云帆济沧海。</p>
<p>
　　26.望岳&mdash;&mdash;杜甫</p>
<p>
　　岱宗夫如何?齐鲁青未了。造化钟神秀，阴阳割昏晓。</p>
<p>
　　荡胸生曾云，决眦入归鸟。会当凌绝顶，一览众山小。</p>
<p>
　　27、春望&mdash;&mdash;(唐)杜甫</p>
<p>
　　国破山河在，城春草木深。感时花溅泪，恨别鸟惊心。</p>
<p>
　　烽火连三月，家书抵万金。白头搔更短，浑欲不胜簪。</p>
<p>
　　28、茅屋为秋风所破歌&mdash;&mdash;杜甫</p>
<p>
　　八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。</p>
<p>
　　南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。</p>
<p>
　　俄倾风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻!</p>
<p>
　　安得广厦千万间，大庇天下寒士俱欢颜，风雨不动安如山!呜呼!何时眼前突兀见此屋，吾庐独破受冻死亦足!</p>
<p>
　　29、白雪歌送武判官归京&mdash;&mdash;【唐】岑参</p>
<p>
　　北风卷地白草折，胡天八月即飞雪。忽如一夜春风来，千树万树梨花开。</p>
<p>
　　散入珠帘湿罗幕，狐裘不暖锦衾薄。将军角弓不得控，都护铁衣冷难着。</p>
<p>
　　瀚海阑干百丈冰，愁云惨淡万里凝。中军置酒饮归客，胡琴<a href='//www.xuexila.com/ge/pipa/' target='_blank'><u>琵琶</u></a>与羌笛。</p>
<p>
　　纷纷暮雪下辕门，风掣红旗冻不翻。轮台东门送君去，去时雪满天山路。</p>
<p>
　　山回路转不见君，雪上空留马行处。</p>
<p>
　　30、早春呈水部张十八员外&mdash;&mdash;韩愈</p>
<p>
　　天街小雨润如酥,草色遥看近却无。</p>
<p>
　　最是一年春好处,绝胜烟柳满皇都。</p>
<p>
　　31、酬乐天扬州初逢席上见赠&mdash;&mdash;刘禹锡</p>
<p>
　　巴山楚水凄凉地，二十三年弃置身。怀旧空吟闻笛赋，到乡翻似烂柯人。</p>
<p>
　　沉舟侧畔千帆过，病树前头万木春。今日听君歌一曲，暂凭杯酒长精神。</p>
<p>
　　32、观刈麦&mdash;&mdash;白居易</p>
<p>
　　田家少闲月，五月人倍忙。夜来南风起，小麦覆陇黄。</p>
<p>
　　妇姑荷箪食，童稚携壶浆。相随饷田去，丁壮在南冈。</p>
<p>
　　足蒸暑土气，背灼炎天光。力尽不知热，但惜夏日长。</p>
<p>
　　复有贫妇人，抱子在其旁。右手秉遗穗，左臂悬敝筐。</p>
<p>
　　听其相顾言，闻者为悲伤。田家输税尽，拾此充饥肠。</p>
<p>
　　今我何功德，曾不事农桑。吏禄三百石，岁晏有余粮。</p>
<p>
　　念此私自愧，尽日不能忘。</p>
<p>
　　33、钱塘湖春行&mdash;&mdash;白居易</p>
<p>
　　孤山寺北贾亭西，水面初平云脚低。几处早莺争暖树，谁家新燕啄春泥。</p>
<p>
　　乱花渐欲迷人眼，浅草才能没马蹄。最爱湖东行不足，绿杨阴里白沙堤。</p>
<p>
　　34、雁门太守行&mdash;&mdash;李贺</p>
<p>
　　黑云压城城欲摧，甲光向日金鳞开。角声满天秋色里，塞上燕脂凝夜紫。</p>
<p>
　　半卷红旗临易水，霜重鼓寒声不起。报君黄金台上意，提携玉龙为君死。</p>
<p>
　　35.赤壁&mdash;&mdash;唐杜牧</p>
<p>
　　折戟沉沙铁未销，自将磨洗认前朝。东风不与周郎便，铜雀春深锁二乔</p>
<p>
　　36、泊秦淮&mdash;&mdash;(唐)杜牧</p>
<p>
　　烟笼寒水月笼沙，夜泊秦淮近酒家。</p>
<p>
　　商女不知亡国恨，隔江犹唱后庭花。</p>
<p>
　　37、夜雨寄北&mdash;&mdash;(唐)李商隐</p>
<p>
　　君问归期未有期，巴山夜雨涨秋池。</p>
<p>
　　何当共剪西窗烛，却话巴山夜雨时。</p>
<p>
　　38、无题&mdash;&mdash;李商隐</p>
<p>
　　相见时难别亦难，东风无力百花残。春蚕到死丝方尽，蜡炬成灰泪始干。</p>
<p>
　　晓镜但愁云鬓改，夜吟应觉月光寒。蓬山此去多无路，青鸟殷勤为探看。</p>
<p>
　　39、相见欢&mdash;&mdash;<a href='//www.xuexila.com/baijiajiangtan/liyu/' target='_blank'><u>李煜</u></a></p>
<p>
　　无言独上西楼，月如钩。寂寞梧桐深院锁清秋。</p>
<p>
　　剪不断，理还乱，是离愁。别是一般滋味在心头。</p>
<p>
　　40、渔家傲&mdash;&mdash;范仲淹</p>
<p>
　　塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地。人不寐，将军白发征夫泪。</p>
<p>
　　41、浣溪沙&mdash;&mdash;晏殊</p>
<p>
　　一曲新词酒一杯，去年天气旧亭台。夕阳西下几时回?</p>
<p>
　　无可奈何花落去，似曾相识燕归来。小园香径独徘徊。</p>
<p>
　　42、登飞来峰&mdash;&mdash;王安石</p>
<p>
　　飞来山上千寻塔，闻说鸡鸣见日升。不畏浮云遮望眼，自缘身在最高层。</p>
<p>
　　43、江城子?密州出猎(宋)?苏轼</p>
<p>
　　老夫聊发少年狂，左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张，鬓微霜，又何妨!持节云中，何日遣冯唐?会挽雕弓如满月，西北望，射天狼。</p>
<p>
　　44、水调歌头明月几时有&mdash;&mdash;苏轼</p>
<p>
　　丙辰<a href='//www.xuexila.com/jieri/zhongqiujie/' target='_blank'><u>中秋</u></a>，欢饮达旦，大醉，作此篇，兼怀子由。</p>
<p>
　　明月几时有?把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。</p>
<p>
　　转朱阁，低绮户，照无眠。不应有恨，何事长向别时圆?人有悲欢离合，月有阴晴圆缺，此事古难全。但愿人长久，千里共婵娟。</p>
<p>
　　45、游山西村&mdash;&mdash;陆游</p>
<p>
　　莫笑农家腊酒浑，丰年留客足鸡豚。山重水复疑无路，柳暗花明又一村。</p>
<p>
　　箫鼓追随春社近，衣冠简朴古风存。从今若许闲乘月，拄杖无时夜叩门。</p>
<p>
　　46、破阵子?为陈同甫赋壮词以寄之&mdash;&mdash;辛弃疾</p>
<p>
　　醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。</p>
<p>
　　马作的卢飞快，弓如霹雳弦惊。了却君王天下事，赢得生前身后名。可怜白发生!</p>
<p>
　　47.过零丁洋&mdash;&mdash;文天祥</p>
<p>
　　辛苦遭逢起一经，干戈寥落四周星。山河破碎风飘絮，身世浮沉雨打萍。</p>
<p>
　　惶恐滩头说惶恐，零丁洋里叹零丁。人生自古谁无死?留取丹心照汗青。</p>
<p>
　　48、天净沙秋思&mdash;&mdash;马致远</p>
<p>
　　枯藤老树昏鸦，小桥流水人家，古道西风瘦马。夕阳西下，断肠人在天涯</p>
<p>
　　49.山坡羊?潼关怀古&mdash;&mdash;(元)张养浩</p>
<p>
　　峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦。亡，百姓苦。</p>
<p>
　　50、己亥杂诗&mdash;&mdash;(清)?龚自珍</p>
<p>
　　浩荡离愁白日斜，吟鞭东指即天涯。落红不是无情物，化作春泥更护花。</p>
<p>
　　(二)高中部分14篇</p>
<p>
　　1、劝学(节选)&mdash;&mdash;荀子</p>
<p>
　　君子曰：学不可以已。青，取之于蓝，而青于蓝;冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。</p>
<p>
　　吾尝终日而思矣，不如须臾之所学也;吾尝跂而望矣，不如登高之博见也。登高而招，臂非加长也，而见者远;顺风而呼，声非加疾也，而闻者彰。假舆马者，非利足也，而致千里;假舟楫者，非能水也，而绝江河。君子生非异也，善假于物也。</p>
<p>
　　积土成山，风雨兴焉;积水成渊，蛟龙生焉;积善成德，而神明自得，圣心备焉。故不积跬步，无以至千里;不积小流，无以成江海。骐骥一跃，不能十步;驽马十驾，功在不舍。锲而舍之，朽木不折;锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。</p>
<p>
　　2、逍遥游&mdash;&mdash;庄子</p>
<p>
　　北冥有鱼，其名为鲲。鲲之大，不知其几千里也;化而为鸟，其名为鹏。鹏之背，不知其几千里也;怒而飞，其翼若垂天之云。是鸟也，海运则将徙于南冥。南冥者，天池也。</p>
<p>
　　齐谐者，志怪者也。谐之言曰：&ldquo;鹏之徙于南冥也，水击三千里，抟扶摇而上者九万里，去以六月息者也。&rdquo;野马也，尘埃也，<a href='//www.xuexila.com/xuexifangfa/shengwu/' target='_blank'><u>生物</u></a>之以息相吹也。天之苍苍，其正色邪?其远而无所至极邪?其视下也，亦若是则已矣。</p>
<p>
　　且夫水之积也不厚，则其负大舟也无力。覆杯水于坳堂之上，则芥为之舟;置杯焉则胶，水浅而舟大也。风之积也不厚，则其负大翼也无力。故九万里，则风斯在下矣，而后乃今培风;背负青天而莫之夭阏者，而后乃今将图南。</p>
<p>
　　蜩与学鸠笑之曰：&ldquo;我决起而飞，枪榆枋而止，时则不至，而控于地而已矣,奚以之九万里而南为?&rdquo;适莽苍者，三餐而反，腹犹果然;适百里者，宿舂粮;适千里者，三月聚粮。之二虫又何知!</p>
<p>
　　小知不及大知，小年不及大年。奚以知其然也?朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋;上古有大椿者，以八千岁为春，八千岁为秋：此大年也。而彭祖乃今以久特闻，众人匹之，不亦悲乎?</p>
<p>
　　汤之问棘也是已：&ldquo;穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏，背若泰山，翼若垂天之云，抟扶摇羊角而上者九万里，绝云气，负青天，然后图南，且适南冥也。斥鷃笑之曰：&lsquo;彼且奚适也?我腾跃而上，不过数仞而下，翱翔蓬蒿之间，此亦飞之至也。而彼且奚适也?&rsquo;&rdquo;此小大之辩也。</p>
<p>
　　故夫知效一官、行比一乡、德合一君、而征一国者，其自视也亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也，旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉?故曰：至人无己，神人无功，圣人无名。</p>
<p>
　　3、师说&mdash;&mdash;韩愈</p>
<p>
　　古之学者必有师。师者，所以传道受业解惑也。人非生而知之者，孰能无惑?惑而不从师，其为惑也，终不解矣。生乎吾前，其闻道也固先乎吾，吾从而师之;生乎吾后，其闻道也亦先乎吾，吾从而师之。吾师道也，夫庸知其年之先后生于吾乎?是故无贵无贱，无长无少，道之所存，师之所存也。</p>
<p>
　　嗟乎!师道之不传也久矣!欲人之无惑也难矣!古之圣人，其出人也远矣，犹且从师而问焉;今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎?爱其子，择师而教之;于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：&ldquo;彼与彼年相若也，道相似也，位卑则足羞，官盛则近谀。&rdquo;呜呼!师道之不复，可知矣。巫医乐师百工之人，君子不齿，今其智乃反不能及，其可怪也欤!</p>
<p>
　　圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。</p>
<p>
　　李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。</p>
<p>
　　4、阿房宫赋&mdash;&mdash;杜牧</p>
<p>
　　六王毕，四海一，蜀山兀，阿房出。覆压三百余里，隔离天日，骊山北构而西折，直走咸阳。二川溶溶，流入宫墙。五步一楼，十步一阁;廊腰缦回，檐牙高啄;各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙?复道行空，不霁何虹?高低冥迷，不知西东。歌台暖响，春光融融;舞殿冷袖，风雨凄凄。一日之内，一宫之间，而气侯不齐。</p>
<p>
　　妃嫔媵嫱，王子皇孙，辞楼下殿，辇来于秦。朝歌夜弦，为秦宫人。明星荧荧，开妆镜也;绿云扰扰，梳晓鬟也;渭流涨腻，弃脂水也;烟斜雾横，焚椒兰也。雷霆乍惊，宫车过也;辘辘远听，杳不知其所之也。一肌一容，尽态极妍，缦立远视，而望幸焉;有不见者，三十六年。燕赵之<a href='//www.xuexila.com/aihao/shoucang/' target='_blank'><u>收藏</u></a>，韩魏之经营，齐楚之精英，几世几年，剽掠其人，倚叠如山;一旦不能有，输来其间，鼎铛玉石，金块珠砾，弃掷逦迤，秦人视之，亦不甚惜。</p>
<p>
　　嗟乎!一人之心，千万人之心也。秦爱纷奢，人亦念其家。奈何取之尽锱铢，用之如泥沙?使负栋之柱，多于南亩之农夫;架梁之椽，多于机上之工女;钉头磷磷，多于在庾之粟粒;瓦缝参差，多于周身之帛缕;直栏横槛，多于九土之城郭;管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土!</p>
<p>
　　呜呼!灭六国者六国也，非秦也。族秦者秦也，非天下也。嗟夫!使六国各爱其人，则足以拒秦;使秦复爱六国之人，则递三世可至万世而为君，谁得而族灭也?秦人不暇自哀，而后人哀之;后人哀之而不鉴之，亦使后人而复哀后人也。</p>
<p>
　　5、赤壁赋&mdash;&mdash;苏轼</p>
<p>
　　壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止;飘飘乎如遗世独立，羽化而登仙。</p>
<p>
　　于是饮酒乐甚，扣舷而歌之。歌曰：&ldquo;桂棹兮兰桨，击空明兮溯流光。渺渺兮予怀，望美人兮天一方。&rdquo;客有吹洞箫者，倚歌而和之。其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇。</p>
<p>
　　苏子愀然，正襟危坐而问客曰：&ldquo;何为其然也?&rdquo;客曰：&ldquo;&lsquo;月明星稀，乌鹊南飞&rsquo;，此非曹孟德之诗乎?西望夏口，东望武昌，山川相缪，郁乎苍苍，此非孟德之困于周郎者乎?方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉?况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。&rdquo;</p>
<p>
　　苏子曰：&ldquo;客亦知夫水与月乎?逝者如斯，而未尝往也;盈虚者如彼，而卒莫消长也。盖将自其变者而观之，则天地曾不能以一瞬;自其不变者而观之，则物与我皆无尽也，而又何羡乎!且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭，是造物者之无尽藏也，而吾与子之所共适。&rdquo;</p>
<p>
　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。</p>
<p>
　　6、氓&mdash;&mdash;诗经</p>
<p>
　　氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。</p>
<p>
　　乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。</p>
<p>
　　桑之未落，其叶沃若。于嗟鸠兮，无食桑葚!于嗟女兮，无与士耽!士之耽兮，犹可说也。女之耽兮，不可说也!</p>
<p>
　　桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。</p>
<p>
　　三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。</p>
<p>
　　及尔偕老，老使我怨。淇则有岸，隰则有泮。总角之宴，言笑晏晏。信誓旦旦，不思其反。反是不思，亦已焉哉!</p>
<p>
　　7、离骚(节选)&mdash;&mdash;屈原</p>
<p>
　　长太息以掩涕兮，哀民生之多艰。余虽好修姱以羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。</p>
<p>
　　怨灵修之浩荡兮，终不察夫民心。众女疾余之蛾眉兮，谣诼谓余以善淫。</p>
<p>
　　固时俗之工巧兮，偭规矩而改错。背绳墨以追曲兮，竞周容以为度。</p>
<p>
　　忳郁邑余侘傺兮，吾独穷困乎此时也。宁溘死以流亡兮，余不忍为此态也!</p>
<p>
　　鸷鸟之不群兮，自前世而固然。何方圜之能周兮?夫孰异道而相安?</p>
<p>
　　屈心而抑志兮，忍尤而攘诟。伏清白以死直兮，固前圣之所厚。</p>
<p>
　　悔相道之不察兮，延伫乎吾将反。回朕车以复路兮，及行迷之未远。</p>
<p>
　　步余马于兰皋兮，驰椒丘且焉止息。进不入以离尤兮，退将复修吾初服。</p>
<p>
　　制芰荷以为衣兮，集芙蓉以为裳。不吾知其亦已兮，苟余情其信芳。</p>
<p>
　　高余冠之岌岌兮，长余佩之陆离。芳与泽其杂糅兮，唯昭质其犹未亏。</p>
<p>
　　忽反顾以游目兮，将往观乎四荒。佩缤纷其繁饰兮，芳菲菲其弥章。</p>
<p>
　　民生各有所乐兮，余独好修以为常。虽体解吾犹未变兮，岂余心之可惩?</p>
<p>
　　8、蜀道难&mdash;&mdash;李白</p>
<p>
　　噫吁嚱，危乎高哉!蜀道之难，难于上青天!蚕丛及鱼凫，开国何茫然!尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。</p>
<p>
　　问君西游何时还?畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难，难于上青天，使人听此凋朱颜!连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉!</p>
<p>
　　剑阁峥嵘而崔嵬。一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟!</p>
<p>
　　9、登高&mdash;&mdash;杜甫</p>
<p>
　　风急天高猿啸哀，渚清沙白鸟飞回。无边落木萧萧下，不尽长江滚滚来。</p>
<p>
　　万里悲秋常作客，百年多病独登台。艰难苦恨繁霜鬓，潦倒新停浊酒杯。</p>
<p>
　　10、琵琶行&mdash;&mdash;白居易</p>
<p>
　　浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。</p>
<p>
　　忽闻水上琵琶声，主人忘归客不发。寻声暗问弹者谁?琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢捻抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。</p>
<p>
　　沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。</p>
<p>
　　我闻琵琶已叹息，又闻此语重唧唧。同是天涯沦落人，相逢何必曾相识!我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物?杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。</p>
<p>
　　感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多?江州司马青衫湿。</p>
<p>
　　11、锦瑟&mdash;&mdash;李商隐</p>
<p>
　　锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。</p>
<p>
　　沧海月明珠有泪，蓝田日暖玉生烟。此情可待成追忆，只是当时已惘然。</p>
<p>
　　12、虞美人&mdash;&mdash;李煜</p>
<p>
　　春花秋月何时了?往事知多少。小楼昨夜又东风，故国不堪回首月明中。</p>
<p>
　　雕栏玉砌应犹在，只是朱颜改。问君能有几多愁?恰似一江春水向东流。</p>
<p>
　　13、念奴娇赤壁怀古&mdash;&mdash;苏轼</p>
<p>
　　大江东去，浪淘尽，千古风流人物。故垒西边，人道是，<a href='//www.xuexila.com/shouyou/sanguo/' target='_blank'><u>三国</u></a>周郎赤壁。乱石穿空，惊涛拍岸，卷起千堆雪。江山如画，一时多少豪杰。</p>
<p>
　　遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。</p>
<p>
　　14、永遇乐京口北固亭怀古&mdash;&mdash;辛弃疾</p>
<p>
　　千古江山，英雄无觅孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓!凭谁问：廉颇老矣，尚能饭否?</p>
<div align="center"><script type="text/javascript">a("conten");</script></div>
